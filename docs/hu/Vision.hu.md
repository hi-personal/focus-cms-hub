# Focus CMS – Vízió

## Rólam – röviden

- Az informatika területén elsősorban autodidakta módon fejlődtem.
- Kifejezetten közel állnak hozzám a Linux-alapú disztribúciók.
- Gyerekkorom óta hobbi jelleggel, full-stack szemlélettel foglalkozom programozással.
- Az első számítógépem egy C64 volt, amelyet édesapám egy barátjától kaptunk ajándékba...
  Már akkor is a parancssoros működés érdekelt leginkább, és ezen keresztül ismerkedtem meg először a BASIC programozás élményével.
- Programnyelvek és technológiák, amelyekben eltérő mélységben jártas vagyok:
  **PHP, HTML, JavaScript, jQuery, Alpine.js, CSS, Bash, QBasic**

---

## Mi késztetett egy saját CMS elkészítésére?

Elég klasszikus úton haladtam a programozás világában.
Kezdetben szakközépiskolában ismerkedtem meg a HTML-lel, amely már az első pillanattól lenyűgözött. Nem csupán maga a nyelv, hanem az a „varázslat”, ahogyan a böngészőmotor életre kelti a kódot.

*Később erről szeretnék egy külön blogbejegyzést is írni.*

Elsőként a WordPress-szel kezdtem ismerkedni, majd a Joomla következett. Ahogy egyre több tapasztalatot szereztem ezek használatában és testreszabásában, számos más CMS-t is kipróbáltam – talán tízet, húszat, vagy még többet. Az egész világ lenyűgözött.

Idővel megismerkedtem a dinamikus működéssel és a PHP-val, ami teljesen új távlatokat nyitott meg számomra.
Saját WordPress sablonok készítése után idővel kisebb pluginokat is fejleszteni kezdtem, elsősorban saját használatra.

Évekig tartó használat és kísérletezés után azonban mindig ugyanarra a pontra jutottam vissza:
- ismétlődő fejlesztési frusztrációk,
- kompromisszumos megoldások,
- strukturális problémák.

Többször próbálkoztam saját megoldásokkal is, de akkoriban még kevés volt a tudásom és a tapasztalatom.
Szerencsére találkoztam olyan tapasztalt, segítőkész fejlesztőkkel, akik támogattak. Egyikük segítségével értettem meg igazán az objektumorientált gondolkodást PHP-ban.

Azok a fejlesztők viszont, akik valódi mentorálást tudtak volna nyújtani egy saját CMS projektben, érthető módon nem rendelkeztek elég szabad kapacitással.
Így a saját megoldásaim hosszú ideig kiegészítők, workaroundok formájában maradtak meg.

---

## Mi hozta el számomra az áttörést?

Az áttörést a mesterséges intelligencia (MI) megjelenése hozta el számomra.

Az MI egy olyan támogatást adott, amely a teljes folyamatot lefedte:
- tervezés,
- tanulás,
- kivitelezés,
- problémamegoldás.

Ezekkel a „fáradhatatlan segítőkkel” kezdtem el mélyebben megismerkedni a Laravel keretrendszerrel, és azt a gyakorlatban is alkalmazni.

Ettől a ponttól kezdve a Focus CMS már nem egy távoli álom volt, hanem egy reálisan megvalósítható cél.

---

## Milyen célokkal hoztam létre a Focus CMS-t?

Elsősorban saját magam számára szerettem volna egy olyan rendszert létrehozni, amely:

- minimális külső függőséggel rendelkezik,
- fejlesztés és üzemeltetés szempontjából is átlátható,
- hosszú távon stabil.

Szerettem volna elhagyni a WordPress-re jellemző kompromisszumokat, és egy letisztultabb, integráltabb megoldást létrehozni.

Az elképzelésem egy **monolitikus, de modulárisan gondolkodó rendszer**, ahol:
- a funkcionalitás integrált,
- nem pluginok tömegére épül,
- a témák elsősorban sablonfájlokra koncentrálnak.

A hosszú távú célom az, hogy amennyiben a projekt nyitott formában is elérhetővé válik,
minden létrehozott funkció a rendszer szerves része legyen,
és a fejlesztési irányt a közösség valódi igényei alakítsák.

---

## Jelenlegi állapot és jövőkép

A jelenlegi rendszer, amelyet saját használatra fejlesztettem, működőképes,
és több évtizedes tapasztalat alapján úgy látom, hogy mások igényeihez is jól illeszkedhet.

Szeretném eljuttatni egy olyan szintre, ahol biztonsággal közzétehető nyitott projektként,
hogy mások is részesülhessenek az eddig befektetett munka eredményéből.

Ehhez olyan társakat keresek, akik nálam mélyebb tudással vagy nagyobb tapasztalattal rendelkeznek,
és akikkel együtt egy hosszú távon fenntartható, közösségi projekt formálódhat a Focus CMS körül.
